<html class="gr__cs_ucy_ac_cy"><head>
<meta charset="UTF-8">
<link rel="stylesheet" href="../../style/annapanayotoustyle.css">
	<script src="https://code.jquery.com/jquery-1.10.2.js"></script>
<title>Άννα Παναγιώτου: Αρχική Σελίδα</title>
</head>
<body data-gr-c-s-loaded="true">
	<header>
		<a href="https://www.ucy.ac.cy/cph/el/">
			<img src="../../img/cph_logo.png" alt="CPH UCY Logo" height="105px" width="300px" style="padding-top: 1em; float: right">
		</a>
		<hgroup style="padding-top: 2em; padding-left:0.5em; font-family:Pantone">
			<h2 style="color: #002BFF;">Άννα Παναγιώτου-Tριανταφυλλοπούλου</h2>
			<em style="color: #0B6121"> Kαθηγήτρια της Γλωσσολογίας</em>
		</hgroup>
			<nav id="menu"/>
	<script>
	$(function(){
	$("#menu").load("/gr/grnavbar.html");
	});
	</script>
	</header>

	<article class="body">

		<h2 class="pgTitle">ΑΓΛ 609 - «Ἀριστοφάνης γελωτοποιῶν: κωμικά γλωσσικά στοιχεία και υφολογικοί τρόποι στην Αρχαία κωμωδία»</h2>

		<h4 class="pgSubTitle">Εξάμηνο Διδασκαλίας: -</h4>
		</br>
		
		<h4 class="pgSubTitle">Περιγραφή</h4>
		<p style="margin-left: 2em; list-style-type: none">
			Αυτό που προξενεί γέλιο —εν προκειμένω στις αριστοφανικές κωμωδίες— είναι αποτέλεσμα πολλών και πολυεπίπεδων τεχνικών, κανονικώς αρρήτων λέξεων και φράσεων, υπονοουμένων, μεταφορών, ή λαϊκών εκφράσεων που δεν περιμένει κανείς να ακούσει. Το κωμικό είναι τελικά το αποτέλεσμα της απογύμνωσης, της αποκάλυψης και της καθαίρεσης στα μάτια των θεατών μιας προσωπικότητας, μιας ομάδας ανθρώπων, ενός θεού, μιας διαδεδομένης νέας ιδέας. Αυτή η αποκάλυψη και η συνακόλουθη γελοιοποίηση γίνεται κατά τη διάρκεια της πλοκής με μια σειρά από γλωσσικά στοιχεία, φωνολογικά (π.χ. εκθλίψεις, συγκοπές και άλλα φαινόμενα που συναντούμε συνήθως στον προφορικό λαϊκό λόγο), μορφολογικά (όπως χρήση υποκοριστικών μορφημάτων ή άλογων συνθέτων), λεξιλογικών (βωμολοχιών μεταξύ άλλων), σημασιολογικών (κυρίως αμφίσημων λέξεων και μεταφορών) και υφολογικών στοιχείων που ὑπόκεινται σε όλα τα έργα. 
			Σε ορισμένες από τις διασωθείσες κωμωδίες παρουσιάζονται και μιλούν με πολλά λάθη (φωνολογικά, μορφολογικά και συντακτικά) μη Έλληνες, κυρίως χαμηλών κοινωνικών στρωμάτων· σε άλλες αριστοφανικές κωμωδίες παρουσιάζονται εκτενείς διάλογοι από Έλληνες και Ελληνίδες από εμπόλεμες κατ’ εκείνη την περίοδο προς την Αθήνα διαλεκτικές περιοχές· το ερώτημα που τίθεται είναι το ακόλουθο: τα μη αττικά διαλεκτικά στοιχεία και τα λάθη των ξένων χρησιμοποιούνται από τον ποιητή για να δώσουν αληθοφάνεια στους διαλόγους ή μήπως για να σατιρίσουν τους μη Αθηναίους βάσει των κοινωνικών, εθνικών, φυλετικών και πολιτικών στερεοτύπων της Αθήνας της κλασικής περιόδου;
		</p>
		
		</br>
	</article>
	
</body>
</html>